ലൈംഗികബന്ധത്തില്‍ ഏര്‍പ്പെടാനോ ലൈംഗികച്ചുവയുള്ള പകല്‍ക്കിനാവുകളില്‍ മുഴുകാനോ ഉള്ള താല്പര്യം കുറയുകയോ തീര്‍ത്തും ഇല്ലാതാവുകയോ ചെയ്യുന്നതാണ്‌ ഹൈപ്പോആക്ടീവ് സെക്ഷ്വല്‍ ഡിസയര്‍ ഡിസോര്‍ഡര്‍ .<br><br>

സമൂഹത്തില്‍ ഇരുപതു ശതമാനത്തോളം ആളുകളെ ബാധിക്കുന്നു എന്ന് പഠനങ്ങള്‍ സൂചിപ്പിക്കുന്ന ഹൈപ്പോആക്ടീവ് സെക്ഷ്വല്‍ ഡിസയര്‍ ഡിസോര്‍ഡര്‍ സ്ത്രീകളിലാണ് കൂടുതലായി കാണപ്പെടുന്നത്. ലൈംഗികതയെക്കുറിച്ച് ഉപബോധമനസ്സിലുള്ള പേടികള്‍, മുന്‍കാലത്തുണ്ടായ സുഖകരമല്ലാത്ത ലൈംഗികാനുഭവങ്ങള്‍, കടുത്ത മാനസികസംഘര്‍ഷം, വിഷാദം, ഉത്ക്കണ്ഠ, ആത്മാഭിമാനമില്ലായ്മ തുടങ്ങിയവയും, ഏറെനാള്‍ ലൈംഗികബന്ധങ്ങളില്‍ ഏര്‍പ്പെടാതിരിക്കുന്നതും, ലൈംഗികപങ്കാളിയോട് ആകര്‍ഷണം തോന്നാതിരിക്കുന്നതും, പങ്കാളിയോടുള്ള അടക്കിവെച്ച വിദ്വേഷവും, ദാമ്പത്യജീവിതത്തിലെ മറ്റ് അസ്വാരസ്യങ്ങളുമൊക്കെ ഈ അസുഖത്തിന് നിദാനമാകാറുണ്ട്.<br><br>

അപൂര്‍വമായി മാത്രം ലൈംഗികബന്ധത്തില്‍ ഏര്‍പ്പെടുക, പങ്കാളിയില്‍ എപ്പോഴും അനാകര്‍ഷണം അനുഭവപ്പെടുക, ലൈംഗികതാല്പര്യങ്ങള്‍ തോന്നുന്നില്ലെന്ന പരാതികള്‍, ലൈംഗികചിന്തകളുടെയും സ്വപ്നങ്ങളുടെയും അഭാവം, ലൈംഗികസൂചനകള്‍ തിരിച്ചറിയാനുള്ള കഴിവില്ലായ്മ, ലൈംഗികബന്ധത്തിന് മുന്നൊരുക്കങ്ങള്‍ നടത്താനുള്ള താല്പര്യമില്ലായ്മ തുടങ്ങിയവ ഈ രോഗത്തിന്റെ ലക്ഷണങ്ങളാണ്.<br><br>

ഹൈപ്പോആക്ടീവ് സെക്ഷ്വല്‍ ഡിസോര്‍ഡറിന് ചികിത്സയുമുണ്ട്. പൂര്‍ണമായും ചികിത്സിച്ചു മാറ്റാവുന്ന ഒരു രോഗാവസ്ഥയാണിത്. ഈ പ്രശ്‌നം ശാരീരികമാണോ മാനസികമാണോ എന്ന് ആദ്യം തിരിച്ചറിയണം. തനിക്ക് ഇത്തരമൊരു പ്രശ്‌നമുണ്ടെന്ന് മനസിലാക്കിയുള്ള ചികിത്സയേ മുഴുവന്‍ ഗുണം ചെയ്യുകയുള്ളൂ. മാനസിക പ്രശ്‌നങ്ങളാണ് ഇതിന് പിന്നിലെങ്കില്‍ ഒരു സൈക്കോളജികല്‍ സഹായം തേടാവുന്നതാണ്. പങ്കാളിയുമായുണ്ടാകുന്ന പ്രശ്‌നമാണെങ്കില്‍ ഇതിന് ആദ്യം പരസ്പരമുള്ള ആശയവിനിമയമാണ് ഏറെ ഗുണം ചെയ്യുക. എന്നിട്ടും പ്രയോജനമില്ലെങ്കില്‍ കൗണ്‍സിലിംഗ് തേടാം. ഡിപ്രഷന്‍, അമിതമായ ഉത്കണ്ഠ എന്നിവയും ഹൈപ്പോആക്ടീവ് സെക്ഷ്വല്‍ ഡിസോര്‍ഡറിനുള്ള കാരണങ്ങള്‍ തന്നെയാണ്. ഇവയ്ക്കും മാനസികമായ പരിഹാരമാണ് ആവശ്യം. ഇതിനുള്ള കാരണം ശാരീരിക പ്രശ്‌നമാണെങ്കില്‍ ആദ്യം വേണ്ടത് ഹോര്‍മോണ്‍ പരിശോധിക്കുകയാണ്. ടെസ്‌റ്റോസ്റ്റിറോണ്‍ കുറവ് വൈദ്യ സഹായം കൊണ്ട് പരിഹരിക്കാവുന്നതേയുള്ളൂ. ഇതിന് വേണമെങ്കില്‍ ഹോര്‍മോണ്‍ റീപ്ലേസ്‌മെന്റ് തെറാപ്പി ഉപയോഗിക്കാം. ഇതിന് അല്‍പം സമയം പിടിക്കുമെന്നു മാത്രം. ചില പ്രത്യേക അസുഖങ്ങളും ഹോര്‍മോണ്‍ തോത് കുറയ്ക്കും. വിദഗ്ധനായ ഒരു ഡോക്ടര്‍ക്ക് ഇതിനുള്ള പ്രതിവിധി നിര്‍ദേശിക്കാവുന്നതേയുള്ളൂ. കാരണം തിരിച്ചറിഞ്ഞുള്ള ചികിത്സ ഈ അവസ്ഥക്ക് പൂര്‍ണപ്രയോജനം നല്‍കുമെന്ന് തെളിഞ്ഞിട്ടുണ്ട്.

