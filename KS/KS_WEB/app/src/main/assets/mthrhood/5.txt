<b>ആദ്യഘട്ടം</b><br><br>ഗർഭത്തിന്റെ ആദ്യലക്ഷണങ്ങളായി ഓക്കാനം, ഛർദി, വായിൽ വെളളമൂറുക, ക്ഷീണം, തലകറക്കം ഇവ അനുഭവപ്പെടാം.<br><br>ഈ അവസ്ഥയിൽ മലർ ചൂടാക്കിപ്പൊടിച്ചത് കൽക്കണ്ടം ചേർത്തു കഴിക്കുന്നതും മലർക്കഞ്ഞി സ്വൽപം ഉപ്പു ചേർത്ത് കഴിക്കുന്നതും ഛർദ്ദി നിൽക്കാനും ക്ഷീണമകറ്റാനും സഹായിക്കും. ഇളനീർ ഇടയ്ക്കിടെ കുടിക്കുന്നതും നല്ലതാണ്. ഛർദ്ദി ഉളളവർ വില്വാദിലേഹം 1–2 ഗ്രാം വീതം 5–6 തവണകളായി വായിലിട്ട് അലിയിച്ചിറക്കിയാൽ അതിനു ശമനമുണ്ടാകും. ദഹനം ക്രമപ്പെടുത്താനും നല്ലതാണ്. ഗർഭരക്ഷിണീ ഗുളിക (മഹാധാന്വന്തരം) ഒന്നു വീതം രാവിലെയും വൈകുന്നേരവും ജീരകവെളളത്തിൽ ചേർത്ത് കഴിക്കാം.<br><br><b>ഒന്ന്, രണ്ട് മാസങ്ങളിൽ:</b><br><br>ആദ്യമാസത്തിൽ മരുന്നുകളൊന്നും ചേർക്കാത്ത പാൽ ദഹനത്തിനനുസരിച്ച് കൊടുക്കണം. ദഹനത്തിനനുസരിച്ച് പാൽ ചേർത്തോ ചേർക്കാതെയോ ആഹാരങ്ങൾ നൽകണം. ഇരട്ടി മധുരത്തിന്റെ പൊടി തേനും വെണ്ണയും ചേർത്ത് കഴിക്കാം. കുറുന്തോട്ടിയോ തിരുതാളിയോ പാൽ കഷായം വച്ചു കഴിക്കാം. ഗർഭം അലസിപ്പോകാതിരിക്കാനുളള ഔഷധങ്ങളാണ് ഇത്. ഗർഭത്തെ ഉറപ്പിക്കാൻ ഇവ സഹായിക്കും.<br><br><b>മൂന്നാം മാസം:</b><br><br>ഞവരയരിച്ചോറ് പാൽ ചേർത്തു വേവിച്ച് കൊടുക്കാം. പാലിൽ തേനും നെയ്യും ചേർത്ത് കൊടുക്കാം. ആദ്യത്തെ മൂന്നുമാസങ്ങളിൽ ആഹാരം കഴിക്കുന്നത് വളരെ കുറവായതിനാൽ പാൽ കൊടുക്കുന്നത് ഗുണം ചെയ്യും. കഫക്കെട്ടുളളവർ പാൽ ഒഴിവാക്കുക.<br><br><b>രണ്ടാം ഘട്ടം</b><br><br><b>നാലാം മാസം:</b><br><br>15മി. ലീ ഗർഭരക്ഷാ കഷായം–60 മി.ലീ തിളപ്പിച്ചാറിയ വെളളവും ഗർഭരക്ഷിണീ ഗുളിക ഒന്നു വീതവും ചേർത്ത് രാവിലെ ഭക്ഷണത്തിന് അരമണിക്കൂർ മുമ്പ് സേവിക്കാം. വൈകുന്നേരം ഗർഭരക്ഷിണീ ഗുളിക കഴിക്കുന്നത് തുടരുകയും ചെയ്യാം. ദാഡിമാദിഘൃതം രണ്ട് സ്പൂൺ (10 മി.ലീ) ഉച്ചയ്ക്ക് ഭക്ഷണത്തിനു മുമ്പ് സേവിക്കാം.<br><br>ഹൃദയത്തിന്റെ പ്രവർത്തനം നല്ല രീതിയിൽ നടക്കാൻ ഓരില ചേർത്ത പാൽക്കഷായം ഈ മാസത്തിൽ കൊടുക്കുന്നു. തലച്ചോറിന്റെ പ്രവർത്തനങ്ങൾ നല്ല രീതിയിൽ ഉണ്ടാകാൻ വെണ്ണ ഈ സമയത്ത് വളരെ പ്രയോജനം ചെയ്യും. 5 ഗ്രാം വീതം വെണ്ണ പതിവായി കഴിക്കാവുന്നതാണ്. തൈര് കൊടുക്കണം. സൂപ്പും കൊടുക്കാം.<br><br><b>അഞ്ചാം മാസം</b><br><br>ആഹാരത്തിൽ പാലും വെണ്ണയും ഉൾപ്പെടുത്തുക. തലച്ചോറിലെ നാഡികളുടെ പ്രവർത്തനത്തിന് വെണ്ണ പ്രയോജനപ്പെടുന്നു. ജിഎബിഎ എന്ന ന്യൂറോട്രാൻസ്മിറ്ററിന്റെ ഉൽപാദനത്തിനു വെണ്ണ ഉപയോഗപ്പെടുത്തുന്നു. ചിറ്റമൃത് ഇട്ട് കാച്ചിയ പാൽ കഴിക്കുക. മാതാവിൽ നിന്നു കുഞ്ഞിലേക്കുളള രക്തയോട്ടം ത്വരിതമാക്കാനും ഗർഭകാലത്തെ പ്രമേഹം വരാതിരിക്കാനും ഇത് സഹായിക്കും. കുഞ്ഞിന്റെ തലച്ചോറിന്റെ പ്രവർത്തനം വർധിപ്പിക്കാനും ഭാവിയിൽ അൽസ്ഹൈമേഴ്സ് രോഗം വരാതിരിക്കാനും വെണ്ണ പ്രയോജനപ്പെടുന്നു.<br><br><b>ആറാം മാസം</b><br><br>വെണ്ണ നൽകുക. ഞെരിഞ്ഞിൽ ഇട്ട് തിളപ്പിച്ച പാലിൽ നിന്നുളള വെണ്ണ വളരെ നല്ലതാണ്. ഗർഭിണികളിൽ ഈ മാസം ഉണ്ടാകാൻ സാധ്യതയുളള അമിതരക്ത സമ്മർദം, നീര് ഇവയെ തടുക്കാൻ ഇത് നല്ലതാണ്. ആറാം മാസത്തിലാണ് കുഞ്ഞിന് പ്രതിരോധ ശേഷിയും (ഇമ്മ്യൂണിറ്റി) നിറവും രൂപപ്പെടുന്നത്. ഈ മാസം കഴിക്കുന്ന ആഹാരം സൗമ്യമായ നിറത്തോട് കൂടിയത് (കുമ്പളങ്ങ ഓലൻ പോലുളളവ) ആയിരിക്കണമെന്നും കറുത്ത നിറത്തിലുളള, എളള് ചേർന്ന, അധികം എരിവും പുളിയും ഉളള ആഹാരങ്ങൾ ഒഴിവാക്കണമെന്നും നിർദേശിക്കുന്നു. കുഞ്ഞിന്റെ നിറം വെളുപ്പോ, കറുപ്പോ എന്നതല്ല ആരോഗ്യമുളള ചർമം ഉണ്ടാകുന്നതിന് ഇവ ഫലപ്രദമാണ്.<br><br><b>മൂന്നാം ഘട്ടം</b><br><br><b>ഏഴാം മാസം:</b><br><br>ഗർഭകാലത്തെ ശുചിത്വത്തിനു വളരെ പ്രധാന്യമുണ്ട്. വേനൽക്കാലത്ത് രണ്ടു നേരം കുളിക്കണം. അതിരാവിലെയും രാത്രി വൈകിയുമുളള കുളി അരുത്. ഇളം ചൂടുവെളളത്തിൽ വേണം കുളി.<br><br>6 മാസത്തിനു മുമ്പ് എണ്ണ തേപ്പ് അത്യാവശ്യമെങ്കിൽ മാത്രം ചെയ്യുക. 7 മുതൽ വയറിലും നടുവിലും കാൽവണ്ണയിലും മാറിടത്തിലും എണ്ണ പുരട്ടി (ധന്വന്തരം തൈലം, പിണ‍്ഡ തൈലം മുതലായവ) ചെറിയ ചൂടുവെളളത്തിൽ കുളിക്കാം. മുലക്കണ്ണ് ഉളളിലേക്ക് കയറിയിരുന്നവർക്ക് തൈലം പുരട്ടി മസാജ് ചെ്ത് പുറത്തേക്കു കൊണ്ടു വരാനും കഴിയും. തൈലം പുരട്ടൽ കൊണ്ടു പ്രസവാനന്തരം മുലക്കണ്ണ് വിണ്ടു കീറുന്നത് തടയാൻ കഴിയും.<br><br>കുളിക്കാനുള്ള വെള്ളം തിളപ്പിക്കുന്നതിനൊപ്പം കരിനൊച്ചിയില, വാതം കൊല്ലിയില, പുളിയില, പഴുത്ത പ്ലാവില, ആവണക്കില, കുറുന്തോട്ടി ഇവ ഏതെങ്കിലും ഉപയോഗിക്കാം.<br><br>വയർ വലുതാകുന്നതുമൂലം വയറിന് മേലുളള ചര്‍മം വലിഞ്ഞ് വരികയും ചൊറിച്ചിൽ, നീറ്റൽ ഇവ ഉണ്ടാകാം. ചർമം പൊട്ടി ആ ഭാഗം കാലക്രമത്തിൽ വെളുത്തു വരാം. ഇവ വരുന്നതിന് മുമ്പ്, തൊലിക്ക് കൂടുതൽ ഇലാസ്തികത വരുത്താനാണ് തൈലങ്ങൾ പുറമേ പുരട്ടാൻ നിർദേശിക്കുന്നത്. ചന്ദനം വെണ്ണയിൽ ചാലിച്ചു പുരട്ടാം. കൂടുതലായി നെഞ്ചിരിച്ചിൽ ഉണ്ടാകുന്ന സമയമാണിത്. യവം ഇട്ട് കാച്ചിയ പാലോ വെളളമോ കുടിക്കാൻ ഉപയോഗിക്കുന്നതു കൊണ്ട് ഇത് കുറയുന്നു.<br><br>ഔഷധങ്ങളിട്ടു കാച്ചിയ നെയ്യ് ഏഴാം മാസം മുതൽ കൊടുത്തു തുടങ്ങുന്നു. (ദാഡിമാദിഘൃതം പോലുളളവ). ആദ്യത്തെ മാസങ്ങളിൽ ചെറിയ അളവിലാണ് നെയ്യും വെണ്ണയും കൊടുക്കുന്നത്. ശരീരസ്ഥിതി അനുസരിച്ച് ഡോക്ടറുടെ നിർദേശപ്രകാരം വേണം നെയ്യ് സേവിക്കാൻ. ഗർഭരക്ഷാ മരുന്നുകൾ ഡോക്ടർ നിർദേശിക്കുന്ന ക്രമത്തിൽ വേണം ഉപയോഗിക്കാൻ. പ്രസവാനന്തരം മുലപ്പാൽ വർധിപ്പിക്കാനും മറവി രോഗം, തേയ്മാനം ഇവ വരാതിരിക്കാനും അമ്മയുടെയും കുഞ്ഞിന്റെയും ആരോഗ്യത്തിനും മലബന്ധം തടയാനും എല്ലാം നെയ്യിന്റെ ഉപയോഗം സഹായിക്കും.<br><br><b>എട്ടാം മാസം:</b><br><br>കഷായവും ഗുളികയും തുടരുകയും ദാഡിമാദിഘൃതത്തിനു പകരം എട്ടാം മാസം മുതൽ സുഖപ്രസവദഘൃതം രണ്ടു സ്പൂൺ സേവിക്കുകയും ചെയ്യാം.<br><br>ഗർഭത്തിന്റെ വളർച്ചമൂലം ഗർഭിണിക്ക് ഈ മാസം വായു കോപവും മലബന്ധവും ഉണ്ടാകാൻ സാധ്യതയുണ്ട്. വയർ വല്ലാതെ കട്ടിയായി ഇരിക്കുന്നതു പോലെയും ഇടയ്ക്കിടെ വേദന വരുന്നതായും തോന്നാം. എണ്ണ തേച്ചു കുളിയോടൊപ്പം നെയ്യ് ചേർത്ത കഞ്ഞി, മാംസം ചേരുന്ന സൂപ്പ് ചേർത്ത ആഹാരം, പാൽച്ചോറ് ഇവയിലേതെങ്കിലും കഴിക്കാം. വൈദ്യ നിർദേശപ്രകാരം നാലുദിവസത്തിലൊരിക്കൽ മലം അയഞ്ഞു പോകുന്ന ഔഷധങ്ങൾ സേവിക്കുക.<br><br><b>ഒമ്പതാം മാസം:</b><br><br>ഈ മാസം മുതൽ ചെറൂള സമൂലം കഴുകി ചതച്ചത് 30 ഗ്രാം കിഴി കെട്ടിയിട്ട് അര ലീറ്റർ വെളളം തിളപ്പിച്ച് 125 മി.ലി.യാക്കി അരിച്ചെടുത്ത് പാലും ചേർത്ത് കഞ്ഞിവെച്ച് അതിൽ വെണ്ണ ചേർത്ത് സേവിക്കുന്നത് നല്ലതാണ്. ഒമ്പതാം മാസം മുതൽ എണ്ണതേപ്പിനും കുളിക്കുമൊപ്പം മറ്റൊന്നു കൂടി ശ്രദ്ധിക്കണം. ചെറുചൂടിൽ തൈലം പഞ്ഞിയിലോ തുണിയിലോ മുക്കി യോനി ഭാഗത്ത് കുറച്ചു സമയം (ഏകദേശം അര മണിക്കൂർ) വയ്ക്കുക. അടിവയറിലും ഇപ്രകാരം ചെയ്യുന്നത് സുഖപ്രസവത്തെ സഹായിക്കും. അണുബാധയുളളവർ ഇത് ചെയ്യേണ്ടതില്ല.<br><br><b>മാനസികാരോഗ്യവും വ്യായാമവും</b><br><br>ഗർഭകാലത്തെ വിശ്രമം ഡോക്ടർ നിർദേശിക്കുന്നതു പോലെ ആവണം. ആയാസമില്ലാത്ത വീട്ടു ജോലികൾ ചെയ്യാമെങ്കിലും മുമ്പ് ഗർഭമലസിയർ, ഇരട്ടക്കുട്ടികളെ ഗർഭം ധരിച്ചവർ ഇവർക്കൊക്കെ പൂർണവിശ്രമമാകും നല്ലത്. അല്ലാത്തവർക്കു നാലാംമാസം മുതൽ ഡോക്ടറുടെ നിർദേശപ്രകാരം വയറിലെ പേശികൾക്ക് ബലം കിട്ടുന്ന ലഘുവ്യായാമങ്ങൾ ആകാം. വൈകുന്നേരം ശുദ്ധവായു ലഭിക്കുന്ന സ്ഥലത്ത് കൂടെ അൽപം നടപ്പ് നല്ലതാണ്. ആദ്യംമൂന്നുമാസവും അവസാന രണ്ടാഴ്ചയും യാത്രയും നടപ്പും ഒഴിവാക്കാം.<br><br>സിനിമാ തിയറ്ററിൽ ടിവിയുടെ മുന്നിൽ ഏറെ നേരം ഇരിക്കുന്നത് അങ്ങനെ കണ്ണിൽ ആയാസമുണ്ടാക്കുന്നതും ഏറെ നേരം ഒരിടത്ത് തന്നെ ഇരിക്കേണ്ടി വരുന്നതുമായ പ്രവൃത്തികൾ ഒഴിവാക്കാം. മാനസികാരോഗ്യം വളരെ പ്രധാനമാണ്. അമ്മയ്ക്കുണ്ടാകുന്ന വികാര അനുഭവങ്ങൾ ശിശുവിനെയും ബാധിക്കുമെന്നറിയുക. ഗർഭിണിക്കു ദുഃഖം, കോപം, ഭയം ഇവ ഉണ്ടാകാതെ ശ്രദ്ധിക്കേണ്ട ഉത്തരവാദിത്തം ഭർത്താവിന്റെയും ബന്ധുക്കളുടേതുമാണ്. കുടുംബാന്തരീക്ഷം മോശമെങ്കിൽ അത് കുട്ടിയുടെ മാനസികാരോഗ്യത്തെ വരെ ബാധിക്കാം. ആയുർവേദം ശരീരത്തിന്റെ ആരോഗ്യം പോലെ തന്നെ മനസ്സിന്റെ പ്രാധാന്യത്തെയും മനസ്സിലാക്കുന്നുണ്ട്. അഷ്ടാംഗ ഹൃദയം ഇങ്ങനെ പറയുന്നു.<br><br>ഗർഭസ്ഥ ശിശുവിന്റെ ഹൃദയം മാതാവിന്റേതുമായി ബന്ധിച്ചിരിക്കുന്നു. അതിനാൽ ഗർഭിണിയുടെ ആഗ്രഹങ്ങൾ തടയരുത്. അപഥ്യമായത് ആഗ്രഹിച്ചാൽ പോലും പഥ്യമായത് ചേർത്ത് മിതമായി നൽകണം എന്ന് തുടർന്നു പറയുന്നു.<br><br>കാരണം അവളുടെ ചിരിയുടെ മറുകോൺ ഗർഭസ്ഥ ശിശുവിന്റെ ചുണ്ടിലാണ് തിളങ്ങുന്നത്. അതുകൊണ്ട് പെണ്ണേ, പുഞ്ചിരിക്കൂ, നിന്റെ ചിരി പകരട്ടേ, പാലൊളി വിളങ്ങുന്ന ചെറു ചിരിയായി കുഞ്ഞിലും.<br><br><b>ഇവ അമിതമായാൽ</b><br><br>മിതമായ രസങ്ങളാണു ഗർഭകാലത്തെ ഭക്ഷണത്തിൽ ഉൾപ്പെടുത്തേണ്ടത്. ഒന്നും അമിതമാകരുത്. കുഞ്ഞിന്റെ ആയുർകാലത്തേക്കുളള കരുതലാണ് ഗർഭകാലത്ത് ഭക്ഷണത്തിൽ അമ്മ പുലർത്തുന്ന ശ്രദ്ധ. ഓരോന്നും അമിതമായാൽ കുഞ്ഞിന് താഴെപ്പറയുന്ന ദോഷങ്ങൾ സംഭവിക്കാം.<br><br>1.മധുരം: പ്രമേഹം, അമിതവണ്ണം, കേൾവിക്കുറവ്<br><br>2.പുളി: ത്വക്ക്, നേത്രരോഗങ്ങൾ<br><br>3.ഉപ്പ്: നേരത്തെ തൊലി ചുളിയാം, അകാലനര<br><br>4.എരിവ്: കാഴ്ചക്കുറവ്, വന്ധ്യതാ സാധ്യത<br><br>5.ചവർപ്പ്: ആരോഗ്യക്കുറവ്, വളർച്ചക്കുറവ്<br><br>6.കയ്പ്: വായു കോപം, മലബന്ധം<br><br>7.ഇതിൽ ഉപ്പും പുളിയും പരമാവധി കുറയ്ക്കണം.<br><br>ഇവ അധികമായാൽ ചുവപ്പു നിറം കൂടും. കുഞ്ഞിനു രോമങ്ങൾ കുറവായിരിക്കാനിടയുണ്ട്.<br><br><b>കുഞ്ഞിന്റെ ആരോഗ്യത്തിനു ഗർഭിണിയുടെ ഭക്ഷണം</b><br><br>ഗർഭിണിക്ക് 300 കിലോ കാലറി ഊർജമാണ് അധികമായി വേണ്ടത്. ഒരു ഗ്ലാസ് പാൽ, ഒരു മുട്ട, ഒരു പഴം എന്നിവ ദിവസേന കൂടുതലായി കഴിച്ചാൽ ഈ അധിക കാലറി ഗർഭിണികൾക്ക് ലഭിക്കും. പയറുകൾ, ബീൻസ്, നിലക്കടല ഇവ പ്രോട്ടീനുകളുടെയും വൈറ്റമിനുകളുടെയും കലവറയാണ്. പയർ വർഗങ്ങൾ മുളപ്പിച്ചു വേവിച്ചു കഴിക്കുന്നത് പോഷകമൂല്യം കൂട്ടും. ഗ്യാസ്ട്രബിൾ ഒഴിവാകും.<br><br>എരിവും പുളിയും കുറയ്ക്കാം. ദിവസേന പഴങ്ങൾ, നാരുകളടങ്ങിയ പച്ചക്കറികൾ ഇവ കഴിക്കുകയും തവിടോടുകൂടിയ ധാന്യപ്പൊടികൾ ഉപയോഗിക്കുകയും ചെയ്താൽ, മലബന്ധം നിയന്ത്രിക്കാം.<br><br>പഴങ്ങളുടെ സൂപ്പുണ്ടാക്കുമ്പോൾ അരിക്കാതെ കഴിക്കുകയാണ് നല്ലത്. വറുത്തും പൊരിച്ചും മസാല ചേർത്തതുമായ വിഭവങ്ങൾ കഴിയുന്നതും കുറച്ചുപയോഗിക്കണം. പഴകിയതും ഫ്രിഡ്ജിൽ സൂക്ഷിച്ചതുമായ ഭക്ഷണവും ഒഴിവാക്കണം. ഫ്രഷ് ഭക്ഷണം കഴിക്കണം. ഉപ്പ് കുറയ്ക്കണം. (നീര്, രക്താതി സമ്മർദ്ദം എന്നിവ ഉളളവർ ഉപ്പ് ഒഴിവാക്കുക തന്നെ വേണം.)<br><br>ചായ, കാപ്പി എന്നിവയുടെ ഉപയോഗം കുറച്ച് പകരം ഇളനീർ, വെള്ളം, പഴച്ചാറുകൾ, മോരിൻ വെളളം, കഞ്ഞി വെളളം, ഇവ ഉപയോഗിക്കുക. ശർക്കര, പപ്പായ, പൈനാപ്പിൾ, കാബേജ് എന്നിവ ഒഴിവാക്കാം. ഗർഭിണി വയർ നിറയെ ഭക്ഷണം കഴിക്കാതിരിക്കുന്നതാണ് നല്ലത്. കൃത്രിമ പാനീയങ്ങൾ തീർത്തും ഒഴിവാക്കണം.<br><br><b>ഗർഭിണി അറിയാൻ</b><br><br>ആയുർവേദ ചര്യകളിൽ വീഴ്ച വരുത്തിയാൽ ഉണ്ടാകാൻ സാധ്യതയുളള അസുഖങ്ങളെക്കുറിച്ചും ഗർഭിണി അറിഞ്ഞിരിക്കേണ്ടതാണ്.കട്ടിയുളളതും പരുപരുത്തതുമായ സ്ഥലത്ത് അധിക സമയം ഇരിക്കരുത്. ഇത് അർശസ്സിനു കാരണമാകാം. മലമൂത്രാദികൾ പിടിച്ചു വയ്ക്കുകയോ ബലം പ്രയോഗിച്ച് പുറത്തു കളയുകയോ ചെയ്താൽ– ഗർഭാശയത്തിന്റെ ബലം കുറയാനും ഇറങ്ങി വരാനും സാധ്യത. ഗർഭിണിയുടെ ശരീരത്തിൽ എപ്പോഴും ചൂട് കൂടുതലായിരിക്കും. അതുകൊണ്ട് ചൂട് വർധിപ്പിക്കുന്ന ഭക്ഷണം ഒഴിവാക്കാം.<br><br><b>കുഞ്ഞിന് വരാവുന്ന ദോഷങ്ങൾ</b><br><br>ഗർഭകാലത്ത് ഒഴിവാക്കേണ്ട പല കാര്യങ്ങളുമുണ്ട്. അമ്മയുടെ ഇനി പറയുന്ന പ്രവൃത്തികൾ കുഞ്ഞിനെ ഏതെല്ലാം തരത്തിലാണ് ദോഷകരമായി ബാധിക്കുക എന്നറിയുക.<br><br>1.അമിത വ്യായാമം, ആയാസപൂർണമായ ലൈംഗികബന്ധം– ഗർഭസ്രാവം, വളര്‍ച്ചക്കുറവ്.‌<br><br>2.പതിവായി മലർന്നു കിടന്നാൽ– പൊക്കിൾക്കൊടി കഴുത്തിൽ ചുറ്റാം. രക്തസ്രാവത്തിനു സാധ്യത.<br><br>3.എപ്പോഴും ദുഃഖിച്ചിരിക്കുക– വളർച്ചക്കുറവ്.<br><br>4.എപ്പോഴും ഉറങ്ങുക– ശിശുവിനു ദഹനശക്തി കുറവായിരിക്കും. ബുദ്ധിമാന്ദ്യ സാധ്യത.<br><br>