ഗര്‍ഭിണികളുടെയും ഗര്‍ഭസ്ഥശിശുവിന്‍റെയും സുസ്ഥിതിയാണ് പ്രധാനപ്പെട്ട കാര്യം. അത് കണക്കിലെടുത്തുവേണം യാത്രയെക്കുറിച്ച് തീരുമാനമെടുക്കാന്‍. യാത്രയ്ക്ക് ആലോചിക്കുമ്പോള്‍ ഗര്‍ഭിണികള്‍ അറിയേണ്ടതെല്ലാം<br><br>ഗര്‍ഭകാലത്ത് യാത്ര ചെയ്യുന്നതു കൊണ്ട് കുഴപ്പമുണ്ടോ…?. ഗര്‍ഭിണികളുടെ പ്രധാന ആശങ്കയാണിത്. യാത്രയ്ക്ക് ഒരുങ്ങുമ്പോള്‍ നിങ്ങള്‍ക്കും ഗര്‍ഭസ്ഥശിശുവിനും ആരോഗ്യസംബന്ധമായി കുഴപ്പങ്ങളില്ലെന്ന് ഉറപ്പുവരുത്തേണ്ടതുണ്ട്. ആരോഗ്യസ്ഥിതി മനസ്സിലാക്കി മുന്‍കരുതലുകളും നിയന്ത്രണങ്ങളും സ്വീകരിക്കണം. വിദഗ്ധ അഭിപ്രായത്തിന് ഡോക്ടറുടെ സഹായവും തേടാം.<br><br>ഒമ്പതുമാസം നീളുന്ന ഗര്‍ഭകാലത്ത് പൂര്‍ണമായും യാത്രഒഴിവാക്കല്‍ ബുദ്ധിമുട്ടാണ്. യാത്രയില്‍ സുരക്ഷിതത്വം ഉറപ്പാക്കുകയാണ് വേണ്ടത്. ഗര്‍ഭസംബന്ധമായി കുഴപ്പങ്ങളില്ലാത്തവര്‍ക്ക് പേടിക്കാതെ യാത്രചെയ്യാം. ദൂരം, എത്തുന്ന സ്ഥലം, യാത്ര ചെയ്യുന്ന വാഹനം (കാര്‍, ബസ്, വിമാനം), നിങ്ങളുടെ ആരോഗ്യം എന്നീ കാര്യങ്ങള്‍ ശ്രദ്ധിക്കണം.<br><br>ആദ്യ എട്ട് മാസങ്ങളില്‍ യാത്ര ചെയ്യുന്നത് മൂലം സാധാരണയായി പ്രശ്നങ്ങള്‍ ഉണ്ടാകാറില്ല. എന്നാല്‍ മെഡിക്കല്‍ സഹായത്തിന്‍റെ ലഭ്യത, യാത്രയിലെ അസൗകര്യങ്ങള്‍, വ്യായാമം, ആവശ്യത്തിന് ഭക്ഷണവും ജലവും എന്നീ കാര്യങ്ങളില്‍ ശ്രദ്ധ പുലര്‍ത്തണം. ഗര്‍ഭകാല പ്രമേഹം, പ്ളാസന്റയിലെ കുഴപ്പങ്ങള്‍, അതീവ രക്തസമ്മര്‍ദ്ദം തുടങ്ങിയ ആരോഗ്യപ്രശ്നങ്ങള്‍ ഉണ്ടെങ്കില്‍ ദീര്‍ഘയാത്രകള്‍ ഒഴിവാക്കുന്നതാണ് ഉത്തമം.<br><br>യാത്ര ചെയ്യാന്‍ ആസൂത്രണം ചെയ്യുംമുമ്പേ ഡോക്ടറുമായി ചര്‍ച്ച ചെയ്യണം. യാത്രചെയ്യേണ്ട ദൂരം, യാത്രാരീതി, യാത്രചെയ്യുമ്പോഴും ചെയ്തശേഷവും ചെയ്യേണ്ടതും ചെയ്യരുതാത്തതുമായ കാര്യങ്ങള്‍ എന്നിവയെക്കുറിച്ചെല്ലാം ചര്‍ച്ച ചെയ്യണം.<br><br>ഗര്‍ഭത്തിന്‍റെ 13 മുതല്‍ 28 വരെയുള്ള ആഴ്ചകളില്‍ സുരക്ഷിതമായി യാത്ര ചെയ്യാവുന്നതാണ്. പൊതുവെ ഈ കാലയളവില്‍ ആരോഗ്യപ്രശ്നങ്ങള്‍ നിങ്ങളെ ബാധിക്കാന്‍ ഇടയില്ല. മാസം തികയാതുള്ള പ്രസവത്തിനും ഈ സമയത്ത് സാധ്യത കുറവാണ്. എന്നാല്‍ പ്രസവ തീയതിക്ക് മുമ്പത്തെ രണ്ടും മൂന്നും ആഴ്ചകള്‍ യാത്ര പൂര്‍ണമായും ഒഴിവാക്കണം. ഇക്കാലത്ത് വീടിനോട് അടുത്തായിരിക്കുന്നതാണ് ഉചിതം. ഗര്‍ഭകാലത്തെ യാത്രകളിലെല്ലാം കൂട്ടിന് ഒരാള്‍ ഉണ്ടായിരിക്കുന്നത് നല്ലതാണ്.<br><br><b>കാര്‍ / ട്രെയിന്‍ യാത്രകള്‍</b><br><br>ഗര്‍ഭകാലത്ത് ട്രെയിന്‍യാത്ര പൊതുവേ സുരക്ഷിതമാണ്. എന്നാല്‍ ആദ്യമൂന്നുമാസം പൂര്‍ത്തിയാകും വരെ കാര്‍/ട്രെയിന്‍ യാത്രകള്‍ ഒഴിവാക്കണം. ട്രെയിനില്‍ യാത്ര ചെയ്യുമ്പോള്‍ ഇടയ്ക്ക് എഴുന്നേല്‍ക്കാനും കൈയ്യും കാലും നിവര്‍ക്കാനും മറക്കരുത്.<br><br>ആദ്യമൂന്ന് മാസത്തിനു ശേഷമേ കാറില്‍ യാത്ര ചെയ്യാന്‍ പാടുള്ളൂ. കാര്‍ യാത്ര എപ്പോഴും സുഖകരമായിരിക്കില്ല. കുണ്ടുംകുഴിയും നിറഞ്ഞ റോഡുകളിലൂടെയുളള യാത്ര അപകടകരമാണ്. ഇത്തരം വഴികളിലൂടെ പരമാവധി വേഗത കുറച്ച് സഞ്ചരിക്കണം. അടിവയറിന് താഴെയായി സീറ്റ് ബെല്‍റ്റ് ധരിക്കുകയും വേണം. രണ്ടുമണിക്കൂര്‍ ഇടവിട്ട് വാഹനം നിറുത്തി വിശ്രമിച്ചശേഷമേ യാത്ര തുടരാവൂ.<br><br><b>വിമാനയാത്ര</b><br><br>നിങ്ങള്‍ക്ക് ഗര്‍ഭകാലപ്രശ്നങ്ങള്‍ ഇല്ലെങ്കില്‍ പ്രസവതീയതിയുടെ ആറാഴ്ച മുമ്പുവരെ വിമാനയാത്ര ചെയ്യാം. പ്രസവതീയതി ഡോക്ടറോട് ചോദിച്ച് അറിയണം. ഗര്‍ഭത്തിന്റെ എട്ടാംമാസം മുതല്‍ യാത്ര ചെയ്യാന്‍ വിമാനക്കമ്പനികള്‍ ഇപ്പോള്‍ ഗര്‍ഭിണികളെ അനുവദിക്കാറില്ല.<br><br>ഇരട്ടക്കുട്ടികളെയാണ് പ്രതീക്ഷിക്കുന്നതെങ്കില്‍ വിമാനയാത്ര ഒഴിവാക്കുന്നതാണ് നല്ലത്. വിമാനത്തില്‍ കയറും മുമ്പ് മെറ്റല്‍ ഡിറ്റക്ടര്‍ ഉപയോഗിച്ച് ശരീര പരിശോധന നടത്താറുണ്ട്. എന്നാല്‍ ഇത് ഗര്‍ഭസ്ഥ ശിശുവിന് കുഴപ്പങ്ങള്‍ ഉണ്ടാക്കില്ല. വിമാനത്തില്‍ സഞ്ചരിക്കുമ്പോളുണ്ടാകുന്ന അന്തരീക്ഷ മര്‍ദ്ദവ്യതിയാനവും പ്രശ്നങ്ങള്‍ ഉണ്ടാക്കില്ല. നിങ്ങളുടെയും കുട്ടിയുടെയും രക്തത്തിലെ ഓക്സിജന്റെ അളവ് കുറഞ്ഞാലും ശരീരം അത് ക്രമീക രിച്ചുകൊള്ളും. അതിനാല്‍ പേടിക്കേണ്ടതില്ല.<br><br>ദൈര്‍ഘ്യമേറിയ യാത്രയാണെങ്കില്‍ ഇടയ്ക്ക് എഴുന്നേറ്റ് നടന്ന് കൈകാലുകള്‍ നിവര്‍ത്തണം. അനങ്ങാതെ ഏറെനേരം ഇരിക്കുന്നത് രക്തചംക്രമണത്തെ ബാധിക്കും. വിമാനത്തില്‍ കയറും മുമ്പും യാത്രയ്ക്കിടയിലും ആവശ്യത്തിന് ജലം കുടിക്കണം. ജലം കൂടുതല്‍ കുടിക്കുന്നത് ഡീഹൈഡ്രേഷനും മനം മറിച്ചിലും തടയും.<br><br>വിമാനത്തിലോ ട്രെയിനിലോ കാറിലോ യാത്ര ചെയ്യുമ്പോഴൊക്കെ ഗര്‍ഭിണികള്‍ ശ്രദ്ധിക്കേണ്ട ചില പ്രധാനകാര്യങ്ങളുണ്ട്. ഇവ ശ്രദ്ധിച്ചാല്‍ യാത്ര സുരക്ഷിതവും സുഖകരവുമാക്കാം.<br><br><b>മാനസികസമ്മര്‍ദ്ദം കുറയ്ക്കണം</b><br><br>യാത്രകള്‍ ഒഴിവാക്കി ഒമ്പതുമാസം വീട്ടില്‍ ഒതുങ്ങിക്കൂടാന്‍ കഴിയില്ല. യാത്ര സംബന്ധിച്ച ഉത്കണ്ഠകള്‍ ഒഴിവാക്കാന്‍ ചില ലളിതമായ ആസൂത്രണങ്ങളിലൂടെ സാധിക്കും. എയര്‍പോര്‍ട്ട്/റെയില്‍വേ സ്റ്റേഷന്‍ എന്നിവിടങ്ങളിലേക്ക് കഴിവതും നേരത്തെ ചെല്ലാന്‍ ശ്രമിക്കണം. വീട്ടില്‍ നിന്ന് ഇറങ്ങും മുമ്പ് വിമാനം/ട്രെയിന്‍ എന്നിവ ലേറ്റാകുമോയെന്ന് ഫോണ്‍ ചെയ്ത് അന്വേഷിക്കണം. അധികം ലഗേജുകള്‍ കൊണ്ടുപോകാതിരിക്കണം. വീലുകളുള്ള സ്യൂട്ട്കെയ്സുകള്‍ ഉപയോഗിച്ചാല്‍ ഭാരം ചുമക്കേണ്ടി വരില്ല. പോര്‍ട്ടര്‍മാരുടെ സഹായവും സ്വീകരിക്കാം. നീണ്ട ക്യൂ, വിമാനം/ ട്രെയിന്‍ വൈകല്‍ എന്നിവ നിങ്ങളെ സമ്മര്‍ദ്ദത്തിലാക്കാന്‍ ഇടയുണ്ട്. ഇത്തരം സാഹചര്യങ്ങളില്‍ മനസ് റിലാക്സ് ചെയ്യുക. പുസ്തകം വായിച്ചും ഐപോഡില്‍ നല്ലൊരു പാട്ടുകേട്ടും സമ്മര്‍ദ്ദങ്ങള്‍ ഒഴിവാക്കാം.<br><br><b>ഇടയ്ക്കിടെയുള്ള ലഘുഭക്ഷണം</b><br><br>വിമാനം/ കാര്‍/ ട്രെയിന്‍ യാത്രകള്‍ക്കിടയില്‍ ലഘുഭക്ഷണങ്ങള്‍ കഴിക്കുക. ഇത് നിങ്ങളുടെ യാത്രാക്ഷീണം കുറയ്ക്കും. ഗര്‍ഭകാലപ്രശ്നങ്ങളായ മോര്‍ണിംഗ് സിക്ക്നെസ്, രക്തത്തിലെ പഞ്ചസാരക്കുറവ്, തളര്‍ച്ച എന്നിവ ഒഴിവാക്കാന്‍ ഇത് ഉപകരിക്കും.<br><br><b>കൈയ്യും കാലും ഇടയ്ക്ക് നിവര്‍ത്തുക</b><br><br>കാര്‍/ വിമാന യാത്രകള്‍ക്കിടയില്‍ ഓരോ മണിക്കൂര്‍ ഇടവിട്ടെങ്കിലും നടക്കാനും കൈയ്യും കാലും അനക്കാനും ശ്രദ്ധിക്കണം. രക്തചംക്രമണം നിലനിറുത്താന്‍ ഇത് ഉപകരിക്കും.<br><br><b>ഡീഹൈഡ്രേഷന്‍</b><br><br>ഗര്‍ഭിണികള്‍ക്ക് ധാരാളം ജലാംശം ആവശ്യമാണ്. യാത്രയ്ക്കിടെ ഡീഹൈഡ്രേഷന്‍ നടന്ന് ശരീരത്തിലെ ജലാംശം ഇല്ലാതാകാനിടയുണ്ട്. അതിനാല്‍ കുടിവെള്ള കുപ്പി കൈയ്യില്‍ കരുതുക. ദാഹം വരുമ്പോള്‍ മാത്രം വെള്ളം കുടിക്കുന്ന ശീലം മാറ്റുക. ഡോക്ടറുടെ നിര്‍ദ്ദേശപ്രകാരം ആവശ്യത്തിന് വെള്ളം കുടിക്കുക.<br><br><b>വസ്ത്രധാരണം</b><br><br>യാത്രയ്ക്ക് അനുയോജ്യമായ വസ്ത്രം ധരിക്കാന്‍ ശ്രദ്ധിക്കണം. യാത്രയ്ക്കിടെ ശരീരോഷ്മാവ് ഉയരാന്‍ സാധ്യതയുള്ളതിനാല്‍ ചൂട് കൂട്ടുന്ന വസ്ത്രങ്ങള്‍ ധരിക്കരുത്. യാത്ര ചെയ്യുന്ന സ്ഥലത്തിന്റെ സ്വഭാവം അനുസരിച്ച് ചൂട്/തണുപ്പ് പ്രധാനം ചെയ്യുന്ന വസ്ത്രങ്ങള്‍ ധരിക്കണം.<br><br><b>മറ്റ് മുന്‍കരുതലുകള്‍</b><br><br>ഗര്‍ഭകാലത്തിന്‍റെ അവസാന ആഴ്ചകളില്‍ ഉയര്‍ന്ന സ്ഥലങ്ങളിലേക്കുള്ള യാത്ര ഒഴിവാക്കുക. നന്നായി പാചകം ചെയ്ത ഭക്ഷണങ്ങള്‍ മാത്രം കഴിക്കുക. വേവിക്കാത്ത ഭക്ഷണപദാര്‍ത്ഥങ്ങളും സലാഡുകളും ഒഴിവാക്കുക. വിനോദയാത്രയ്ക്ക് നിങ്ങള്‍ പോകുന്നുവെന്നിരിക്കട്ടെ; സാഹസികമായ കായികവിനോദങ്ങളും റൈഡുകളും ഒഴിവാക്കണം.<br><br>