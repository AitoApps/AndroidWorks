ഇരുപത്തിരണ്ടു വയസ്സിൽ വിവാഹിതയാകുന്ന പെൺകുട്ടിക്ക് വേണമെങ്കിൽ ഗർഭധാരണം ഒരു വർഷം നീട്ടുന്നതിനെക്കുറിച്ച് ആലോചിക്കാം. കുറച്ചു കൂടി പ്രായം കഴിഞ്ഞാൽ ഈ നീട്ടിവയ്ക്കൽ ഗുണകരമാവില്ല. ആദ്യപ്രസവത്തിനു മുമ്പ് കൃത്രിമ ഗർഭനിരോധനം നടത്താതിരിക്കുന്നതാണ് ഉത്തമം.<br><br>ഗർഭം ആകസ്മികമായി സംഭവിക്കേണ്ട കാര്യമല്ല. സ്മാർട്ടായ കുട്ടിക്കായി മുൻകരുതലുകൾ വേണം. പുകവലി, മദ്യപാനശീലമുളളവർ സന്താനോൽപാദനത്തിനു തീരുമാനിക്കുന്നതിനു നാലു മാസം മുമ്പെങ്കിലും അവ പൂർണമായി ഉപേക്ഷിക്കണം. ഗർഭധാരണത്തിന് ആഗ്രഹിക്കുന്ന സമയത്തിനു മൂന്നുമാസം മുമ്പ് ആയുർവേദ ഗൈനക്കോളജിസ്റ്റിനെ കാണാം. ആർത്തവ പ്രശ്നങ്ങൾ ഉളളവർക്ക് അത് പരിഹരിക്കാനുളള ഔഷധങ്ങൾ ഡോക്ടർ നിർദേശിക്കും.<br><br>ആർത്തവസമയത്ത് ഗർഭാശയം ശുദ്ധമാക്കുന്നതിനു പുളിങ്കുഴമ്പ്, കുറിഞ്ഞിക്കുഴമ്പ്, അഭയാരിഷ്ടം തുടങ്ങി ഓരോ വ്യക്തിക്കും അനുയോജ്യമായ മരുന്ന് വൈദ്യനിർദേശം പ്രകാരം കഴിക്കുക. ആർത്തവം കുറഞ്ഞവർ കൂട്ടാനും രക്തസ്രാവം കൂടുതൽ ഉളളവർക്ക് കുറയ്ക്കാനുമുളള മരുന്നുകൾ സേവിക്കണം. ഗർഭാശയത്തിലേക്കുളള രക്തസഞ്ചാരം മെച്ചപ്പെടുത്താനും അണ്ഡാശയത്തിന്റെ പ്രവർത്തനം മികച്ചതാക്കാനുമുളള മരുന്നുകൾ ഡോക്ടർ നിർദേശിക്കും. ആർത്തവം തുടങ്ങുന്ന ദിവസം മുതൽ 12–16 ദിവസങ്ങളിലാണ് ഗർഭധാരണത്തിന് സാധ്യത. ചിലരിൽ ഇത് എട്ട് മുതൽ 20 വരെയുളള ദിവസങ്ങളിലും സംഭവിക്കാറുണ്ട്.<br><br>ഗർഭലക്ഷണങ്ങൾ തുടങ്ങുന്ന സമയത്ത് തന്നെ ചില സ്ത്രീകൾക്ക് ചില സ്വഭാവ വ്യതിയാനങ്ങൾ വരാം. പെട്ടെന്നുളള ദേഷ്യം, ചില പ്രത്യേക വസ്തുക്കളോട് താൽപര്യം അങ്ങനെ. ഓക്കാനം, ഛർദി, ക്ഷീണം, തലകറക്കം, ഇടയ്ക്കിടയ്ക്ക് മൂത്രമൊഴിക്കണമെന്ന തോന്നൽ, അലസത, ദാഹം ഇതൊക്കെ ഗർഭത്തിന്റെ തുടക്കത്തിൽ സംഭവിക്കാം. മാസമുറ തെറ്റുന്നതാണ് പ്രധാന ലക്ഷണമായി കണക്കാക്കുന്നത്. വീട്ടിൽ തന്നെ ചെയ്യാവുന്ന കാർഡ് ടെസ്റ്റിലൂടെ ഗർഭമുണ്ടെന്ന് പ്രാഥമികമായി ഉറപ്പിക്കാം. ഇതിനുളള കാർഡുകൾ മെഡിക്കൽ ഷോപ്പുകളിൽ ലഭിക്കും.<br><br>അവസാന ആർത്തവത്തിന്റെ ആദ്യദിവസം തുടങ്ങി നാൽപത് ആഴ്ചയാണ് പൂർണഗർഭകാലം. അതായത് 266 ദിവസം. ഗർഭകാലത്തെ മൂന്നായാണ് വിഭജിക്കുന്നത്. ഇതിൽ ആദ്യ ഘട്ടത്തിനു പ്രത്യേക പ്രാധാന്യം ഉണ്ട്. ഭ്രൂണം കോശങ്ങളായി വിഭജിക്കുന്നതും മറുപിളള രൂപമെടുക്കുന്നതും ഈ ഘട്ടത്തിലാണ്.<br><br>ആദ്യ മൂന്നുമാസത്തിൽ ആവശ്യത്തിനു വിശ്രമം വേണം. കഠിനാധ്വാനം, ഓട്ടോറിക്ഷ, ഇരുചക്ര വാഹനയാത്ര ഇവ ഒഴിവാക്കുക. നൃത്തം, ഭാരമെടുക്കൽ തുടങ്ങി ആയാസമുളള പ്രവൃത്തികൾ ഒഴിവാക്കാം. നാലാം മാസം മുതൽ പ്രസവം വരെ ഇടതു വശം ചെരിഞ്ഞു വേണം കിടക്കാൻ. തിരിഞ്ഞു കിടക്കവിടണമെങ്കിൽ എഴുന്നേറ്റ് ഇരുന്നതിനു ശേഷമേ തിരിയാവൂ. എട്ട് മുതൽ ഒമ്പതു മണിക്കൂർ വരെ രാത്രി ഉറങ്ങണം. പകൽ ഉറക്കം ഒഴിവാക്കാം.<br><br>